Mezőfy Roland - Magam útján

Szót adtam azoknak,
Akik messze nem gondolták,
Hogy ki voltam, és hogy
Mivé lettem.
Honnan is tudnák.

Nem adtam harcomat,
Hiába a számtalan akadály.
Bár néha takartam arcomat,
Üres zsebek, vörös szemek
És végtelen magány.

Néztem, figyeltem léptüket.
Hogy ők a "boldogok"?
Eltéptem képüket.
Mert míg ők az önfeledtek,
A boldogok,
Én a magam útján
Járva alkotok.
==
Selymes Anna Liliána - Éva a nőben

A messzeségben lakom, a jövőben,
ott teljesség vagyok, Éva a nőben.
Odahúzódtam vissza, mert elnyomott a jelen,
ami ellen nem volt, nem volt fegyverem.
Ami ellen nem volt, nincsen vértem.

Sodródtam, sodródtam...
Önmagamhoz elértem.
